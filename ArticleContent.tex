\chapter{Article Content}

"Termostatkæmpen Danfoss holder sit indtjeningsniveau, mens omsætningen falder en smule.
	Ingen store dramaer i Danfoss.
	Det kunne være overskriften på selskabets regnskab for årets første ni måneder. Omsætningen falder en smule fra til 25.528 mio. kroner i år mod 25.985 mio. kroner i samme periode sidste år, mens indtjeningen lander på 2.938 mio. kroner i år mod 2.952 mio. kroner sidste år.
	Med andre ord en stabil forretning uden overraskelser, og det er koncernchef Niels B. Christiansen tilfreds med.
	»Takket være vores strategiske fokus på en stærk kerneforretning er vi i stand til at opveje både et kollapset europæisk solcellemarked og faldende valutakurser. Det er tilfredsstillende, at vi har formået at tilpasse os og levere så stærkt et resultat trods en generelt lav markedsvækst,« siger han.
	Selskabet anfører samtidig, at korrigeret for valutaeffekt er Danfoss' samlede omsætning på sidste års niveau.
	Det europæiske solcellekollaps har ellers ramt Danfoss hårdt, da selskabet producerer invertere til solcelleanlæg. Og solcellemarkedet var blandt de direkte årsager til, at Danfoss for tre måneder siden skar ned og fyrede 69 medarbejdere i Danmark.
	Den største vækst oplever Danfoss i Rusland og Brasilien, mens det kinesiske marked følger med i lavere tempo. Generelt forventer selskabet dog, at det globale marked vil være præget af lav vækst »et stykke tid endnu«. Og det åbner op for flere opkøb udover de seneste køb af Danfoss Turbocor og de sidste aktier i Sauer-Danfoss.
	»Derfor kigger vi meget på, om vi kan styrke forretningen gennem fokus på nye markeder og opkøb - såvel af nye teknologier som virksomheder. Vi har styrken til at kunne finansiere sådanne opkøb. Det giver en stor handlefrihed og mulighed for at forbedre Danfoss' position yderligere,« forklarer Niels B. Christiansen.
	For hele året venter Danfoss »beskeden vækst« i omsætning og indtjening.
	Danfoss' koncernchef Niels B. Christiansen venter "beskeden vækst" i år"